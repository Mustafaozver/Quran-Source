# HAKKA
---
İyiliği sonsuz, ikramı bol Allah’ın adıyla,
Bunlar tümüyle gerçektir.
Tümüyle gerçek olan nedir?
Tümüyle gerçek olanın ne olduğunu nereden bileceksin? (Öyleyse dinle!)
Semud ile Ad (kavimleri), gümbür gümbür gelen o felaket için “Yalan!” demişlerdi.
Semud korkunç seslerle etkisizleştirildi[*].
Ad ise uğultulu, azgın bir kasırga ile etkisizleştirilmişti.
Allah rüzgarı, her şeyi silip süpürecek şekilde yedi gece, sekiz gün üzerlerine saldı. O gün (orada olsaydın) bütün halkı yere serilmiş halde görürdün; içi boşalmış hurma kütükleri gibiydiler.
Onlardan kalma bir kimseyi[*] görebilir misin
Firavun, ondan öncekiler ve yanlış yola giren her toplum aynı hataya düştü.
Rablerinin[*] elçilerine baş kaldırdılar. Rableri de onları kaldırıp yere vurdu.
Sular kabarınca (Nuh’un halkından) sizin gibi olanları gemide Biz taşıdık.
Bunu, aklınızdan çıkarmayacağınız bir bilgi ve kulağınıza küpe olsun diye yaptık.
Sura ilk defa üfürüldüğü zaman,
yeryüzü ve dağlar kaldırılır, bir tek çarpma ile darmadağın edilirler.
Asıl olacaklar o gün olur.
O gün gök çatlar ve açılır.
Melekler göğün kenarlarına çekilirler. Onların üst tarafında sekiz melek, Rabbinin arşını (yönetim merkezini) taşır.
Allah’ın önüne o gün çıkarılırsınız, gizliniz saklınız kalmaz.
Defteri sağ eline verilenler[*]  şöyle derler: “İşte bu; alın okuyun defterimi!
Ben hesabımla yüzleşeceğimi biliyordum.”
O, mutlu bir hayat sürecek
yüksekçe bir bahçede;
olgunlaşmış meyveleri sarkmış halde.
Onlara şöyle denecek: “Yiyin, için; afiyet olsun! Bunlar, geçmiş günlerde yaptıklarınızın karşılığıdır.”
Defteri sol eline verilecek kimse şöyle der: “Keşke bana defterim verilmeseydi!
Hesabımın ne olduğunu bilmeseydim!
Ah! Keşke ölüm her şeyi bitirseydi!
Malım işe yaramadı!
Yetkilerim de elimden gitti!”
Onunla ilgili şöyle denir: “Tutun onu, bağlayın!
Sonra alevli ateşte kızartın!
Ardından da yetmiş arşın boyunda bir zincire bağlayıp sürükleyin!”
O, Yüce Allah’a güvenmezdi.
Çaresiz birini doyurmaya özendirmezdi.
Bugün burada onun bir can yoldaşı da
kanlı irin dışında yiyeceği de olmaz.
Bunu, o hatayı (şirk suçunu)  işleyenlerden başkası yemez.
Görmekte olduklarınız çok önemlidir.
Görmedikleriniz de.
Asıl önemlisi, Kur’an’ın değerli bir elçinin (Cebrail’in) sözü olmasıdır[*].
O bir şairin sözü değildir. Ne kadar az inanıp güveniyorsunuz!
Bir kâhinin[1*] sözü de değildir. Bilginizi ne kadar az kullanıyorsunuz[2*]!
Varlıkların Rabbi[*] tarafından indirilmiştir.
Muhammed, Bize karşı bir takım sözler uydursaydı,
onu kıskıvrak yakalar,
şah damarını koparırdık.
İçinizden hiç biri de bunun önüne geçemezdi.
Kur’an, Allah’tan çekinerek kendini koruyanların, akıllarından çıkarmayacakları bir bilgidir.
Çok iyi biliyoruz ki içinizde yalancılar var.
Kur’an, kendini ayetlere kapatan bu kişilerin de yalanını ortaya çıkarır.
Çünkü o, kesin gerçektir.